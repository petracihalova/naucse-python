Ahoj!

vítáme tě v **KURZU PYTHONU 2022 od ostravských PyLadies** !!!

Níže najdeš důležité informace, které si prosím projdi před první prezenční lekcí.

#### Kde?
Kurz bude probíhat v budově společnosti TietoEVRY. 

Adresa: Tieto Towers, 28. října 3346/91, Moravská Ostrava, Ostrava

Mapa: https://mapy.cz/s/cutolecure

Před první lekcí se všichni potkáme 15 minut před začátkem lekce na recepci v budově Tieto Towers a společně se vydáme do školící místnosti.

#### Kdy?
Kurz bude probíhat od 12. října 2022 do cca ledna 2023, tedy každou středu v čase od 17:00 do 19:00 hod.

#### Kolik to stojí?
Kurz nestojí žádné peníze. Ale místo toho stojí čas a úsilí.

A to jak Tvůj čas, který si musíš vyhradit, aby ses něco naučil/a,
tak čas náš - všech dobrovolníků, kteří kurz dávají dohromady a kteří vám s ním budou pomáhat.

Prosím, respektuj to. Jestli si nemůžeš vyhradit dost času nebo se tvoje situace změní, dej nám vědět, abychom mohli nabídnout Tvé místo náhradníkovi, který svůj čas investovat může

#### Jak bude kurz probíhat?
Celý kurz je rozdělen do týdenních lekcí. Všechny materiály budou dopředu k dispozici, takže si je můžeš projít před lekcí. Velká část studijních materiálů bude také doplněna o video, které Tě tématem velmi detailně provede. Každou středu se sejdeme, téma si spolu projdeme a zaměříme se na ty části studijních materiálů, které bude potřeba detailněji vysvětlit a odpovíme na dotazy. 

Každá lekce obsahuje domácí úlohy, na které budeš mít čas do následujícího pondělí. Na prezenčním sektání ve středu si k těmto úlohám řekneme zpětnou vazbu, ukážeme si některá řešení a odpovíme na otázky.

To, že máme prezenční srazy neznamená, že Ti ve zbytku týdne nepomůžeme.
V průběhu celého kurzu (a i po jeho ukončení) Ti budou k dispozici koučové.
To jsou lidé, kteří prošli kurzem před vámi a nebo už pracují jako programátoři/programátorky.
Pro komunikaci s kouči budeme používat nástroj Slack. 
Odkaz na Slack obdržíš emailem na začátku kurzu.

#### Kolik času to zabere?
Na to, aby ses naučil/a základy programování, budeš potřebovat zhruba tři měsíce.
Každý týden se podíváš na nová videa a ve zbytku týdne si nabyté znalosti budeš zkoušet.
Připrav se na to, že zkoušením strávíš minimálně pět hodin týdně.
Podle toho kolik už znáš to ze začátku může být míň, ale časem určitě přitvrdíme.

#### Jsou úkoly povinné?
Přihlášeným účastníkům přijde odkaz na takzvané "odevzdávátko",
web kam můžeš po přihlášení nahrát řešení domácích úkolů.
To je povinné.
Ne kvůli nám - když úkoly neodevzdáte, tak nám to, upřímně, jenom ulehčí práci.
Povinné je to kvůli Tobě.
Programovat se nenaučíš jen sledováním videí nebo čtením materiálů,
ale potřebuješ si to sám/sama vyzkoušet.
A kromě toho některé koncepty ve videích vůbec nebudou - budeš na ně v rámci úkolů muset přijít sám/sama, nebo se zeptat.

Takže dělej úkoly a když něco nebude jasné, tak se ptej.
A když to jasné bude, ale napadne Tě zajímavá otázka,
i kdyby třeba trochu odbíhala od tématu, ptej se taky!

#### Jak bude probíhat diskuze v průběhu týdne?
Přihlášeným účastníkům přijde odkaz na Slack, kde se rojí jak zkušení programátoři tak nováčci.
Každý v rámci svých možností rád pomůže.

Tuhle diskusi využívej.
Ptát se je zdaleka to nejužitečnější, co můžeš udělat, aby ses naučil/a programovat.
Dělají to všichni. Programování je tak široký obor, že v něm nikdo neví všechno.
Na všech úrovních je důležité vědět, koho se zeptat a jak se dobře ptát.
A tohle ptaní je jako jakákoli jiná schopnost: jde natrénovat. Takže trénuj.

Kurz záměrně obsahuje několik míst, která jsou nejasná nebo příliš složitá,
a u kterých se budete muset zeptat.
Můžeš se samozřejmě zeptat zkušených kamarádů nebo zkusit najít odpověď na internetu,
ale nic z toho nepředčí kurzovou diskuzi, kde se všichni snažíme šít odpovědi na míru přímo vám.
Dobře odpovídat je nakonec taky schopnost, a my bychom si ji rádi natrénovali.

#### Zpětná vazba
Další část ceny za kurz bude zpětná vazba.
Děláme kurzy proto, abychom vylepšil materiály, podle kterých se programování dá naučit.
Na oplátku Tě prosíme, aby ses po každé lekci zamyslel/a a napsal/a,
co se Ti líbilo, co nelíbilo, co jsi pochopil/a a co ještě třeba úplně ne.
Pomůže to kurz dál vylepšovat.

A samozřejmě, když narazíš na něco, co se dá spravit
hned - třeba chybějící odkaz nebo překlep - tak to nahlas co nejdřív,
nečekej na zpětnou vazbu za celý týden.

#### Co si z kurzu odnesu?
Budou to základy programování, neboli to, co budeš potřebovat v jakémkoli odvětví,
kde je programování potřeba - ať už se rozhodneš pro datovou analýzu,
automatizaci a správu systémů, vývoj a testování webových nebo grafických aplikací,
strojové učení, robotiku, a tak dále a tak podobně.

My budeme programovat v jazyce Python, který se učí relativně snadno a dá se i dobře uplatnit v praxi.
Jestli ale pokukuješ po jiném jazyce, nevěš hlavu: koncepty, které se naučíš v Pythonu,
snadno využiješ i v jiných jazycích - ať už je to Rust, C, Java, Javascript, nebo nějaký jiný.
Podobně jako jazyků je hodně oblastí, kde programování využiješ.

V tomhle kurzu bude většina ukázek ve formě her, které budou (doufejme) aspoň trochu zábavné pro všechny.
Pro většinu z vás budou zároveň nepraktické a možná až infantilní,
ale to nevadí - můžeme Tě ujistit, že koncepty a techniky co se naučíš na hrách, využiješ ve všech ostatních oborech.

A to mě přivádí k dalšímu nutnému varování: po začátečnickém kurzu z Tebe bude začátečník.
Nebo začátečnice.
Když se budeš dva až tři měsíce snažit, dostaneš dost znalostí a zkušeností na to,
aby Ti dával smysl nějaký pokročilejší kurz - ať už to bude statistika na analýzu dat,
Javascript na weby, nebo informatika na návrh efektivních algoritmů.

Cíl tohohle kurzu je Ti dát základy, propojit Tě s komunitou a nakonec Tě nasměrovat na další cestu.

#### Co neočekávat?
Jinými slovy, nečekej, že po tomhle kurzu nastoupíš do nějaké firmy jako programátor.
To je bohužel za tři měsíce dost nerealistické.
Netvrdíme, že to nejde, ale nepočítej s tím.
Pokud práci výhledově chceš, je tenhle kurz důležitý, ale není to jediná věc co budeš potřebovat.
Doporučujeme kouknout na web [junior.guru], kde jsou hezky popsány další kroky.

Stejně tak nečekej kurz informatiky (angl. computer science),
tedy teoretických a matematických principů, na kterých počítače a programy fungují.
Rozdíl mezi tímhle kurzem a tím, co se učí na vysoké škole,
je zhruba jako mezi autoškolou a vyučením se na automechanika.

A taky nečekej, že se naučíš dělat webovky nebo trénovat neuronové sítě.
Na obojí existují jiné kurzy, ale u obojího se Ti základy programování budou hodit.

Tak. Neodradilo tě to? Pojďme si povědět, co budeme očekávat my.

Kromě času a motivace, což bude to nejdůležitější, budete potřebovat základní vybavení a znalosti.

[junior.guru]: https://junior.guru/

#### Vybavení
Budeš potřebovat vlastní notebook s operačním systémem Linux, Windows nebo macOS, který si přineseš ve středu na lekci.
Také budeš potřebovat mít na tomto notebooku administrátorská prává, aby sis mohl nainstalovat všechny potřebné programy, které budeme používat.

V rámci domácí přípravy také nedoporučujeme videa sledovat na mobilu nebo na jiné malé obrazovce.
Ve většině videí bude spousta textu střední velikosti.
A ty ho budeš muset číst.

Nakonec potřebuješ mít přístup k tiskárně.
V průběhu kurzu Vám dáme ke stažení několik taháků, které si můžete vytisknout a mít po ruce.
Nejsme ve škole; není potřeba se znalosti drtit nazpaměť.
Co si nezapamatuješ časem a opakováním, to není důležité nosit v hlavě, tahák nebo internet stačí.

#### A co znalosti?
Tenhle kurz je pro úplné začátečníky.
Takže lidi, co ještě nikdy nezkoušeli programovat.
Pokud už nějaké kurzy nebo pokusy za sebou máš, budeš se (minimálně ze začátku) nudit.
Zvaž, jestli je to kurz pro Tebe.

Co potřebovat budeš, jsou základy ovládání počítače.
Potřebuješ umět vytvořit a najít soubor nebo adresář (složku).
Potřebuješ umět nainstalovat nový program.

A poslední, co budeš potřebovat, jsou základy matematiky ze základky:
třeba co je to dělení se zbytkem nebo obsah čtverce.
Detaily nejsou potřeba, vzorečky se dají najít na Wikipedii.
Spíš potřebuješ vědět, že když máš pokoj tři krát čtyři metry,
tak se tyhle čísla dají nějak zkombinovat a zjistíš výměru podlahy.

To by bylo vybavení a znalosti, které budeš potřebovat.
Kromě toho budeš mít ještě tři povinnosti: zpětnou vazbu, diskusi a domácí úkoly.